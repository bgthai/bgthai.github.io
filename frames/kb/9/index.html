<!DOCTYPE html>

<html lang="th">
<head>
   <title>องค์ภควาน คริชณะ</title>




   <meta http-equiv="Content-Type" content="text/html; charset=utf-8"/>
   <meta name="viewport" content="width=device-width, initial-scale=1.0">
   <link rel="preconnect" href="https://fonts.googleapis.com" />
   <link rel="preconnect" href="https://fonts.gstatic.com" crossorigin />
   <!-- <link rel="stylesheet" type="text/css" href="https://bgthai.github.io/css/frame.css">-->
   <link rel="stylesheet" type="text/css" href="http://192.168.1.99/~stan/frames/frame-it.css">
   <link href="https://fonts.googleapis.com/css2?family=Trirong:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&display=swap" rel="stylesheet">
   <link rel="stylesheet" href="https://maxcdn.bootstrapcdn.com/font-awesome/4.5.0/css/font-awesome.min.css">


<script src="/js/toggleDay.js"></script>
</head>
<body>
<div id="content" class="container first-container">


<h1 style="text-align:center;"><a href="../">องค์ภควาน คริชณะ</a></h1>
<h1 class="chapter-title">
บทที่ 9
</h1>
<h1 class="chapter-title">พระมารดายะโชดามัดคริชณะ</h1>
<div class="purport"> กาลครั้งหนึ่ง พระมารดายะโชดาเห็นว่าคนรับใช้มีหน้าที่การงานในบ้านมากมาย จึงลงมือปั่นเนยด้วยตนเอง ขณะปั่นเนยนางร้องเพลงสรรเสริญลีลาในวัยเด็กของคริชณะ และรื่นรมย์ยินดีไปกับการระลึกถึงบุตรชาย</div>
<div class="purport"> ปลายส่่่าหรี่พันแน่นขณะปั่นเนย ด้วยความรักอันแรงกล้าที่มีต่อบุตร นมไหลหยดลงมาจากเต้าที่เคลื่อนไหวขณะทำงานหนัก ปั่นเนยด้วยสองมือ กำไลเท้าและกำไลมือกระทบกันทำให้เกิดเสียงกรุ๊งกริ๊ง ต่างหูและเต้านมสั่น มีหยาดเหงื่อบนใบหน้า มาลัยดอกไม้บนศีรษะปลิวกระจาย เห็นภาพที่สวยงามนี้คริชณะผู้ปรากฏเป็นบุตรชายรู้สึกหิว ด้วยความรักพระมารดา ปรารถนาให้นางหยุดปั่นเนย จึงแสดงให้รู้ว่าภารกิจแรกของนางคือให้คริชณะดูดนมก่อนแล้วค่อยปั่นเนยภายหลัง </div>
<div class="purport"> พระมารดายะโชดาอุ้มคริชณะมาไว้บนตัก ประคองเต้านมจากอกป้อนหัวนมเข้าไปในปาก ขณะที่คริชณะดูดนม นางยิ้มและรื่นรมย์ไปกับความงามบนใบหน้าของบุตรชาย ทันใดนั้น นมที่อยู่บนเตาเดือดขึ้นมา เพื่อไม่ให้ล้นออก พระมารดา ยะโชดาวางคริชณะลงและรีบไปที่เตา คริชณะถูกมารดาทอดทิ้งเช่นนี้รู้สึกโกรธมาก ริมฝีปากและดวงตาแดงก่ำด้วยโทสะ ใช้ฟันกดริมฝีปาก หยิบก้อนหินขึ้นมาตีหม้อเนยแตก จากนั้นเอาเนยไปแอบกินขณะที่มีน้ำตาปลอมไหลนองหน้า</div>
<div class="purport"> ขณะนั้น พระมารดายะโชดากลับมาที่ปั่นเนยหลังจากจัดการกับนมที่เดือดเรียบร้อยแล้ว เห็นหม้อเก็บโยเกิร์ตที่ปั่นแล้วแตก แต่ไม่เห็นคริชณะ จึงสรุปว่าต้องเป็นผลงานของบุตรชาย นางยิ้มและคิดว่า “เด็กคนนี้ฉลาดมาก หลังจากทำหม้อแตกแล้วก็หนีไป กลัวถูกลงโทษ” หลังจากหาจนทั่ว พบบุตรชายนั่งอยู่ข้างบนโม่ใหญ่ที่ทำด้วยไม้คว่ำอยู่ เอาเนยที่แขวนห้อยอยู่บนเพดานไปป้อนให้พวกลิงกิน เห็นคริชณะเหลียวไปทางโน้นแลมาทางนี้ด้วยความกลัว เพราะรู้ตัวว่ากำลังซุกซน นางเห็นบุตรชายกำลังติดพันอยู่จึงเข้ามาทางข้างหลัง อย่างไรก็ดี คริชณะเห็นนางเข้ามาใกล้ตัวพร้อมไม้เรียวในมือ กระโดดลงจากโม่ทันทีและวิ่งหนีไปด้วยความกลัว พระมารดา ยะโชดาไล่ตามไปรอบบ้านพยายามจับองค์ภควาน แม้แต่โยคีผู้ยิ่งใหญ่ที่ปฏิบัติสมาธิยังเข้าไม่ถึง องค์ภควาน คริชณะ โยคีและนักคาดคะเนไม่มีวันจับ คริชณะได้ แต่พระองค์ทรงเล่นเหมือนเด็กน้อยกับสาวกผู้ยอดเยี่ยม เช่น พระมารดายะโชดา อย่างไรก็ดี พระมารดายะโชดาไม่สามารถจับลูกน้อยที่วิ่งได้เร็วกว่า เพราะนางมีเอวบางและลำตัวหนัก แต่พยายามตามบุตรชายให้เร็วที่สุดเท่าที่จะเร็วได้ ผมของนางหลุดลุ่ย ดอกไม้ที่ปักบนผมตกตามพื้น แม้จะเหนื่อย นางมาถึงเด็กน้อยและจับตัวได้ พอถูกจับ คริชณะทำท่าร้องไห้ เอามือไปถูตาที่มีเครื่องสำอางสีดำทาอยู่ เห็นหน้ามารดายืนอยู่ข้างหน้า ดวงตาคริชณะกลิ้งไปมาด้วยความกลัว พระมารดายะโชดาคิดว่า คริชณะไม่ควรกลัวขนาดนี้ นางจึงปรารถนาให้คริชณะคลายความกลัว</div>
<div class="purport"> ในฐานะเป็นผู้ปรารถนาดีมากที่สุดของบุตรชาย พระมารดายะโชดาเริ่มคิดว่า “หากเด็กน้อยกลัวมากเกินไป ไม่รู้ว่าอะไรจะเกิดขึ้น” จากนั้นพระมารดายะโชดาโยนไม้เรียวทิ้ง เพื่อเป็นการลงโทษคิดว่าจะใช้เชือกมัดมือคริชณะ นางไม่รู้ว่าเป็นไปไม่ได้ที่จะมัดองค์ภควาน พระมารดายะโชดาคิดว่าคริชณะเป็นเด็กน้อยของนาง โดยไม่รู้ว่าเด็กน้อยคนนี้เป็นผู้ไร้ขีดจำกัด ไม่มีทั้งภายในและภายนอก ไม่มีทั้งจุดเริ่มต้นและจุดจบ ไม่มีขอบเขตและแพร่กระจายไปทั่ว อันที่จริง คริชณะทรงเป็นปรากฏการณ์แห่งจักรวาลทั้งปวง ถึงกระนั้น พระมารดายะโชดาคิดว่าคริชณะทรงเป็นบุตรชายของนาง แม้คริชณะทรงอยู่เหนือประสาทสัมผัสทั้งหลาย นางพยายามมัดคริชณะกับโม่ไม้ เมื่อพยายามมัดพบว่าเชือกที่ใช้มัดสั้นไปสองนิ้ว นางไปหาเชือกในบ้านและผูกรวมกันเข้า แต่ในที่สุดพบว่าเชือกยังสั้นเหมือนเดิม เช่นนี้นางเอาเชือกที่มีอยู่ในบ้านทั้งหมดมารวมเข้าด้วยกัน เมื่อนำเชือกในบ้านมารวมกันทั้งหมดแล้วพบว่ายังสั้นอยู่อีกสองนิ้ว พระมารดายะโชดายิ้ม แต่อัศจรรย์ใจว่าเป็นไปได้อย่างไร?</div>
<div class="purport"> ในความพยายามมัดบุตรชาย นางรู้สึกเหนื่อยจนเหงื่อไหล พวงมาลัยบนศีรษะหล่นลงมา จากนั้น คริชณะทรงพอใจกับความพยายามอย่างมากของพระมารดา รู้สึกเมตตาสงสาร คริชณะตกลงยอมให้มัด ทรงเล่นบทเป็นบุตรมนุษย์ในบ้านของพระมารดายะโชดา แสดงลีลาที่คัดเลือกเอง แน่นอนว่าไม่มีผู้ใดควบคุม องค์ภควานได้ สาวกผู้บริสุทธิ์ศิโรราบแด่เบื้องพระบาทรูปดอกบัวของคริชณะผู้อาจปกป้องหรือทำลายสาวกก็ได้ แต่ในส่วนของสาวกจะไม่ลืมสถานภาพที่ศิโรราบของตน เช่นเดียวกัน องค์ภควานทรงรู้สึกมีความสุขทิพย์ด้วย ในการยอมจำนนตัวพระองค์เพื่อปกป้องสาวก เช่นนี้ เป็นตัวอย่างการศิโรราบของคริชณะแด่พระมารดายะโชดา</div>
<div class="purport"> คริชณะทรงเป็นผู้ให้ความหลุดพ้นสูงสุดทุกประเภทแก่สาวก แต่พรที่ให้แด่พระมารดายะโชดา แม้พระพรหม พระศิวะ หรือเทพธิดาแห่งโชคลาภยังไม่เคยได้รับประสบการณ์เช่นนี้</div>
<div class="purport"> องค์ภควานผู้รู้กันว่าเป็นบุตรชายของยะโชดาและ นันดะ มะฮาราจะ โยคีและนักคาดคะเนไม่รู้ถึงพระองค์โดยสมบูรณ์ แต่ทรงพร้อมเปิดเผยตัวพระองค์ต่อสาวก ทั้งโยคีและนักคาดคะเนไม่ชื่นชมยินดีว่าองค์ภควานทรงเป็นแหล่งกำเนิดสูงสุดแห่งความปลื้มปีติสุขทั้งปวง</div>
<div class="purport"> หลังจากมัดบุตรชายแล้ว พระมารดายะโชดาไปปฏิบัติภารกิจในบ้าน ขณะนั้นคริชณะถูกมัดอยู่ที่โม่ไม้ เห็นต้นไม้คู่หนึ่งอยู่ข้างหน้าชื่อต้นอารจุนะ องค์ภควาน ชรี คริชณะ เป็นแหล่งกำเนิดแห่งความสุขอันยิ่งใหญ่ คิดว่า “ก่อนอื่นพระมารดายะโชดาทอดทิ้งข้าไว้โดยไม่ป้อนนมให้เพียงพอ ดังนั้น ข้าจึงทำหม้อโยเกิร์ตแตกและแจกจ่ายเนยเป็นทานให้แก่ลิง ตอนนี้นางผูกข้าไว้กับโม่ไม้ ดังนั้น ข้าจะเล่นซุกซนกว่าเดิมอีก” เช่นนี้ คริชณะทรงคิดจะโค่นต้นอารจุนะที่สูงมากทั้งสองต้นลงมา</div>
<div class="purport"> มีประวัติเบื้องหลังของต้นอารจุนะคู่นี้ ชาติก่อนต้นไม้ทั้งสองนี้เกิดเป็นบุตรเทวดาชื่อคุเวระ ทั้งคู่ชื่อ นะละคูวะระ และ มะณิกรีวะ โชคดีที่ทั้งสองได้มาอยู่ในสายตาขององค์ภควาน ชาติก่อนได้รับคำสาปจากนาระดะ นักปราชญ์ผู้ยอดเยี่ยมเพื่อให้ได้รับพรสูงสุดมาพบกับคริชณะ คำสาปที่เป็นพรนี้ให้แก่ทั้งสองเพราะติดยาเสพติดจนลืมตัว เรื่องนี้จะพรรณนาในบทต่อไป</div>
<div class="p-end">
ดังนั้น ขอจบคำอธิบายโดยบัคธิเวดันธะ หนังสือ “องค์ภควาน คริชณะ” <br />
บทที่เก้า “พระมารดายะโชดามัดคริชณะ”<br />

</div>
<div class="col-12">
  <ul class="mini-pager mt-2 pb-4">
     <li class="pager-prev">
         <a id="left" class="btn" href="../8/">
             <i class="fa fa-chevron-left"></i>
               Previous
         </a>
      </li>
      <li class="pager-next">
         <a id="right" class="btn" href="../10/">
            Next
            <i class="fa fa-chevron-right"></i>
         </a>
      </li>
   </ul>
</div>

<script src="/js/frame.js"></script>
</body>
</html>
